# Podmínky pro placené úkoly

## Učel podmínek

Tyto podmínky upravují smluvní vztah mezi smluvními stranami při plnění úkolů, pokud se k těmto podmínkám smluvní strany zavázaly a neujednaly si něco jiného.

## Zadávací list

Smluvní strany mezi sebou uzavírají smlouvu tím, že podepíšou zadávací list. Na zadávacím listu je uvedeno:

   1. základní osobní údaje[^infoz] zadavatele a dodavatele, případně spojení na kontaktních osoby,
   2. smluvní typ,
   3. popis úkolů, které má dodavatel plnit,
   4. doba plnění úkolu a termín provedení, 
   5. odhad časové náročnosti úkolu,
   6. způsob evidence vykonané práce pro zadavatele,
   7. způsob platby odměny,
   8. den uzavření smlouvy,
   9. případně zvláštní smluvní podmínky.

Vyhotovení zadávacího listu obdrží každá smluvní strana.

[^infoz]: § 8b zákona č. 106/1999 Sb., o svobodném přístupu k informacím, ve znění pozdějších předpisů.

## Smluvní typ

Na zadávacím listu je tak uveden některý z následujících smluvních typů:

   1. dohoda o pracovní činnosti podle zákoníku práce, 
   2. dohoda o provedení práce podle zákoníku práce,
   3. smlouva o dílo podle občanského zákoníku,
   4. příkazní smlouva podle občanského zákoníku.

Tyto smluvní podmínky zavazují smluvní strany bez ohledu na uvedený smluvní typ a s ním spojená zákonná ustanovení, ledaže to zákon výslovně zakazuje.

## Zadavatel

**Zadavatel** je ve smluvním vztahu podle těchto podmínek ten, kdo zadává úkoly vyplývající ze zadávacího listu. Podle druhu právního vztahu má postavení zaměstnavatele, příkazce, objednatele nebo jiné právní postavení. Zadavatelem je Česká pirátská strana, politická strana s IČ 71339698, se sídlem Řehořova 19, Praha 3. 

Za zadavatele jedná při uzavírání smlouvy, jejích změnách, výpovědi a jiných smluvních věcech předseda nebo pověřený člen strany nebo její organizační jednotky, která smlouvu uzavírá (právní zástupce). S výjimkou uzavření smlouvy je oprávněna jednat jménem zadavatele též kontaktní osoba, pokud je uvedena v hlavičce smlouvy.

## Dodavatel

**Dodavatel** je ve smluvním vztahu podle těchto podmínek fyzická nebo právnická osoba, která plní zadané úkoly vyplývající ze zadávacího listu. Podle druhu právního vztahu má postavení zaměstnance, příkazníka či dodavatele.

Pokud dodavatel jedná v rámci svého podnikání, uvede to v hlavičce zadávacího listu. Je-li uvedeno identifikační číslo, má se mezi smluvními stranami za to, že dodavatel jedná v rámci svého podnikání. Jinak se má za to, že dodavatel nejedná v rámci svého podnikání.

## Úvodní prohlášení

Dodavatel zná vnitřní předpisy zadavatele a zavazuje se je při plnění úkolů dodržovat.

Zástupci smluvních stran prohlašují a ujišťují se, že jsou způsobilí uzavřít mezi smluvními stranami platnou smlouvu k zamýšlenému účelu.

## Hlavní smluvní vztah

Dodavatel se zavazuje řádně splnit úkol uložený zadavatelem za ujednanou odměnu. Zadané úkoly jsou uvedeny v zadávacím listu. Zadavatel je oprávněn rozepsat zadané úkoly do dílčích podúkolů, které jsou evidovány v projektovém systému zadavatele.

## Povinnosti dodavatele
Povinnosti dodavatele jsou následující:

   1. **Dodržovat pokyny zadavatele**. Dodavatel však není povinen splnit pokyn, jehož zjevně není třeba k plnění ujednaného úkolu. Není-li pokyn zadavatele vhodný nebo ho dodavatel po právu odmítne plnit, dodavatel na to upozorní zadavatele předem. Nevhodný pokyn dodrží dodavatel jen tehdy, pokud na tom zadavatel trvá, a to na nebezpečí zadavatele. Dodavatel nesmí plnit úkol nebo dodržet pokyn, který je v rozporu s obecně závaznými právními předpisy nebo vnitřními předpisy zadavatele.Dodavatel rovněž není povinen plnit dále úkol nebo splnit pokyn.
   2. **Znát a dodržovat vnitřní předpisy zadavatele**. Tato povinnost se týká také zásad uvedených v programu Pirátů, zejména povinnosti v jejich mezích jednat s péčí řádného hospodáře. Závazek dodavatele znát a dodržovat vnitřní předpisy zadavatele se vztahuje i na nově přijaté vnitřní předpisy, dodavatel smí ovšem v případě podstatné změny vnitřních předpisů zadavatele, která má dopad na plnění jeho úkolu, smlouvu vypovědět.
   3. **Dodávat díla bez vad nebo vady odstranit**. Pokud při plnění smlouvy vznikne dílo, vytvoří hododavatel tak,aby nemělo žádné faktické vady ani právní vady, zadavatel k němu směl vykonávat všechna práva a mohl s ním nakládat podle svého uvážení. Dílo dodavatel předá zadavateli; v případě elektronického díla i ve formátu, ve kterém bylo vytvořeno.
   4. **Vykázat čas, pokud má být odměna vyplácena podle času**. Má-li být odměna vyplácena podle času, je dodavatel povinen účelně strávený čas na konkrétní části úkolu evidovat dohodnutým způsobem. Není-li uvedeno jinak, čas se vykazuje v systému strany na plnění úkolů v personálním systému zadavatele. Dodavatel je povinen předem upozornit zadavatele, má-li doba plnění úkolů přesáhnout odhad doby plnění úkolu uvedený v zadávacím listu. Nejde o plnění smlouvy, pokud doba plnění úkolu není v rozporu se smlouvou vykázána, pokud na překročení odhadu doby plnění úkolu dodavatel neupozornil nebo pokud se při kontrole zjistí, že doba plnění úkolu zjevně přesahuje čas, který by vynaložil na danou část úkolu průměrný dodavatel postupující s odbornou péčí. 
   5. **Zachovávat mlčenlivost**. Dodavatel je povinen k mlčenlivosti ohledně strategických informací, plánovaných akcí, nezveřejněných podkladů, osobních údajů, hesel nebo jiných důvěrných informací po dobu, po kterou jsou označeny zadavatelem jako neveřejné nebo s ohledem na všechny okolnosti je patrné, že na jejich utajení má zadavatel zájem, a to i po skončení smluvního vztahu.
   6. **Zdržet se práce pro konkurenční politické strany a hnutí**. Dodavatel nesmí po dobu trvání smluvního vztahu vykonávat úkoly pro jinou politickou stranu nebo politické hnutí, leč by šlo o ujednanou spolupráci druhé politické strany nebo politického hnutí se zadavatelem. 
   7. **Nevytvářet závislost na sobě**. Dodavatel je povinen vyhnout se vytváření závislosti zadavatele na sobě, pokud to není nutné, např. pokud vyřizuje záležitosti zadavatele, je povinen uvádět jako kontakt nikoliv své e-mailové osobní adresy, ale obecné e-mailové adresy, je povinen vytvářet prostředí příznivé pro dobrovolníky, případně zapojovat je do činnosti, pokud je to z povahy úkolu možné.
   8. **Zdvořilé a vstřícné chování**. Dodavatel je během doby plnění úkolu uvedené v zadávacím listě povinen chovat se vstřícně a zdvořile při plnění svých úkolů vůči zadavateli a jeho orgánům. Dodavatel je povinen se tak chovat i při veřejném vystupování směrem ke všem členům a příznivcům zadavatele na internetovém foru, sociálních sítích apod. Tímto ustanovením není dotčeno právo zadavatele na věcnou kritiku mimo plnění úkolů.
   9. **Jednat transparentně**. Dodavatel je povinen zadavateli na vyžádání poskytnout úplné informace o vlastnické struktuře, případně o osobách, které dodavatele přímo či nepřímo ovládají ve smyslu zákona o obchodních korporacích (rozpis na konečné ovládající akcionáře). Dodavatel je povinen zadavateli na vyžádání sdělit totožnost osob, u kterých zajistil poddodávky či které jinak užil ke splnění úkolu. 

## Poddodávky

Dodavatel je oprávněn užít ke splnění smlouvy na své náklady jinou osobu, není-li stanoveno jinak. Objedná-li dodavatel poddodávky nebo užije-li jinak k plnění zadaného úkolu jiné osoby, odpovídá za splnění úkolu, jako by ho plnil sám. Zadavatel však může požadovat, aby dodavatel splnil úkol nebo jeho část výlučně osobně, a dodavatel je povinen takovému požadavku vyhovět. 

## Vzájemné závazky dobrých vztahů

Smluvní strany se zavazují 

   * předat si vzájemněne zbytné podklady a doklady, 
   * vystavit si potvrzení skutečností podstatných pro plnění této dohody a 
   * poskytnout si jinou potřebnou součinnost při postupu podle této smlouvy, a to i v případech, kde to smlouva výslovně nezmiňuje,
   * chovat se navzájem zdvořile a vstřícně i mimo plnění smluvních úkolů.

## Licenční ujednání

Dodavatel tímto uděluje zadavateli veřejnou licenci Creative Commons BY-SA 4.0 k autorským dílům a jiným  nehmotným stat­kům vytvořeným dodavatelem při plnění smlouvy, ledaže práva vykonává zadavatel ze zákona. Zadavatel je oprávněn veřejně nabízet a užívat dílo pod svým jménem bez uvedení autora. Dodavatel nemá právo na žádnou dodatečnou odměnu v souvislosti s následným užitím nehmotných statků. Zadavatel poskytnutá díla zveřejňuje a poskytuje k užití jiným osobám za licenčních podmínek uvedených ve vnitřních předpisech zadavatele. 

## Odměnování
Dodavateli náleží za řádné splnění úkolu odměna ujednaná v zadávacím listě. Je-li odměna určena podle času, náleží dodavateli odměna  úměrně podle řádně vykázaných hodin. 

Odměna se vyplácí jednorázově po splnění úkolu, ledaže je odměna ujednána měsíčně nebo za jiný časový úsek nebo je dále stanoveno jinak. Odměna se vyplácí průběžně také tehdy, má-li být úkol průběžně plněn a kontrolován, doba plnění přesahuje jeden měsíc a není dohodnuta jednorázová odměna.

Při průběžném vyplácení odměny vzniká právo na poměrnou část odměny vždy poslední den měsíce, ve kterém byla smlouva plněna. Odměna za měsíc, po který tato smlouva netrvala celou dobu, se určí poměrnou částí doby plnění úkolu.

Odměna za úkol nebo poměrná část odměny je splatná do 14 dnů od vzniku odpovídajícího práva na odměnu nebo její poměrnou část.

Jakékoliv jiné náklady spojené s plněním úkolů hradí zadavatel jen za podmínek svých vnitřních předpisů nebo za podmínek výslovně ujed­naných ve smlouvě.

## Změny v odměňování

Zadavatel

   1. je povinen vyplatit zhotoviteli dodatečnou odměnu, pokud počet vykázaných hodin přesáhne odhad časové náročnosti uvedený vzadávacím listu nebo se jinak podstatně zvýší rozsah úkolů,
   2. může určit motivační nebo dodatečnou odměnu za výborné plnění určité části úkolu.

Zadavatel smí platbu nevyplacené odměny zcela nebo zčásti **pozastavit**, pokud dodavatel řádně nesplnil svěřený úkol nebo jeho část nebo to lze s ohledem na dostupné informace očekávat, a to dokud dodavatel svěřený úkol řádně nesplní. Pozastávka se může vztahovat i na budoucí platby odměny nebo její poměrné části. 

Zadavatel smí platbu odměny zcela nebo z části **odepřít**, pokud dodavatel řádně nesplnil v daném období uložený úkol, zejména pokud 

   1. tak neučinil ani na dodatečnou výzvu zadavatele nebo 
   2. zadavatel nemá na dodatečném plnění zájem. 
O změně v odměňování musí zadavatel dodavatele vyrozumět nejpozději v den splat­nosti odměny nebo její poměrné části na měsíc, ve kterém nastala rozhodná skutečnost. 

## Odpovědnost

Smluvní strany nesou odpovědnost za škodu způsobenou porušením nebo zanedbáním povinností podle této smlouvy bez ohledu na zavinění, ledaže zákon takovou odpovědnost omezuje. Zadavatel odpovídá dodavateli za vzniklou škodu výlučně jen v rozsahu, v němž může tento náklad uhradit ze svého pojištění nebo kdy jde o postup podle nevhodného pokynu, na jehož nevhodnost dodavatel zadavatele předem upozornil a zadavatel na něm trval.

## Doručování
Smluvní strany souhlasí s tím, že k doručování lze používat elektronických nástrojů zadavatele, a to buď podatelny příslušného orgánu, soukromé zprávy na uživatelský účet příslušné skupiny anebo v personálním systému zadavatele na adrese \url{https://redmine.pirati.cz}. K doručování lze použít také e-mailové adresy uvedené v hlavičce zadávacího listu. Pokud zpráva došla některým z uvedených způsobů podle dostupných informací adresátovi, je odesílatel oprávněn ji považovat za doručenou, i když se s ní adresát neseznámil.

## Ochrana osobních údajů
Zástupci smluvních stran a smluvní strana, která je fyzickou osobou, udělují souhlas, aby kterákoliv smluvní strana zpracovávala a zveřejňovala osobní údaje včetně rodného čísla uvedené v těchto podmínkách nebo v zadávacím listu, a to pro účely vedení projektové agendy, komunikaci, výkon práv a povinností podle smlouvy a informování veřejnosti.

## Právní režim
Není-li touto smlouvou určeno jinak, vztahy mezi smluvními stranami se řídí zákonnými ustanoveními pro daný smluvní typ. 

## Salvátorní ujednání
Pokud by některé ujednání smlouvy nebo vnitřních předpisů, na které se odkazuje, ukázalo byť z části nebo dodatečně neplatným, neúčinným nebo jinak nepoužitelným, nejsou tím ostatní ujednání dotčena, pokud to neodporuje účelu smlouvy nebo nejde o ujed­nání, které oddělit nelze. Smluvní strany se zavazují zhojit vadu novým ujednáním, případně též vzájemným narovnáním včetně majetkového vypořádání, aby bylo dosaženo nejblíže podobného výsledku, jako kdyby vady nebylo. 

## Trvání smlouvy
Doba plnění úkolu v zadávacím listu určuje, zda smlouva platí naurčitou dobu. Bez ohledu na smluvní typ může smlouvu zadavatel, resp. dodavatel, vypovědět za podmínek, které stanoví zákon pro daný smluvní typ, s přihlédnutím k ostatním ujednáním těchto podmínek.

## Řešení sporů
V případě sporu, který vznikne z této smlouvy nebo v souvislosti s ní a který nejsou smluvní strany s to vyřešit samy, pokusí se nejprve o vyřešení sporu smírčím jednáním u prostředníka, na kterém se shodnou nebo kterého určí rozhodčí komise Pirátů.

V případě neúspěchu smírčího jednání sedodavatel nebo příslušný orgán zadavatele zavazuje obrátit na kontrolní komisi Pirátů se stížností podle rozhodčího řádu, který je vnitřním předpisem zadavatele. Teprve pokud smluvní strany bez úspěchu vyčerpají tyto prostředky, mohou sjednat rozhodčí smlouvu ve prospěch rozhodčí komise Pirátů nebo se obrátit na soud, jinak nebude dluh považován za splatný.

## Zveřejnění smlouvy
Smluvní strany souhlasí se zveřejněním smlouvy. Smlouva nabývá účinnosti okamžikem, kdy je celá včetně plných textů jejích příloh zveřejněna na internetových stránkách zadavatele. Zejména musí být zveřejněn zadávací list v registru smluv Pirátů. Zadávací list může do registru smluv Pirátů vložit kterákoliv smluvní strana.

## Závěrečná ujednání
Změna smlouvy se připouští jen ve formě písemných číslovaných dodatků, které budou společnou vůli smluvních stran bezpečně prokazovat. Tyto dodatky mohou být uzavírány i elektronicky podle ustanovení těchto podmínek o doručování, např. záznamem o souhlasu v projektovém systému zadavatelky.

Smluvní strany prohlašují a vzájemně se ujišťují, že smlouvu uzavřely vážně a podle své svobodné vůle, nikoliv v tísni nebo za nevýhodných podmínek, bylo jim poskytnuto potřebné vysvětlení a její obsah je jim zcela srozumitelný. 

